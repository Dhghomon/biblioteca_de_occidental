# Jiri Mařek - autor laureat
# LI MATRE PARLA
# Autorisat traduction ex li original tchec de Josef Křesina

> ...Yo acorda con plesura, que mi raconta va esser traductet in un lingue de tam ampli valore. Yo opine, que noi deve usar omni medies, queles es apt avigilar e alarmar li homanité e queles va ducter al final reconciliation. Yo desira vos mult successe in li propaganda del idé del pace permanent inter li nationes..."
>
> Citate ex li lettre del autor adressat al traductor.

Groningen

Interlingue Institute Nederland

1954

# LI MATRE PARLA

Yo narra a vu, senior, ti ci historie pro que vu ocupa vos pri li scrition e pro que yo opine, que li témpor ha venit por que it mey esser audit in un circul plu larg quam ti de mi etern isolation. It es vor tache fixar mi paroles, queles cari li arte in tal maniere qual it es customari in li litteratura. E ples dar a ili, yo peti vos, omni fortie e indignation e omni tristess e advertiment atingibil in un scrit historie. To es necessi pro que forsan poc gente va creder to, quo yo va narrar.

Yo vive in un luat habitation quam un fémina absolutmen ínconosset e on trova pri me necos frappant. Presc nequi conosse me. Du fenestres de mi chambre regarda vers li strade sin li sole e tra lor cortines yo specta vers li oposit mures del domes. Yo ne besona haver un perspective plu bell, yo specta ya solmen in li passate.

Un vez, du vezes in li die yo es incontrat de habitantes ex mi dom, quande yo surti con mi nigri tasca por far compras e bentost yo denov retroveni. Yo vade lentmen, mi cordie es malad e yo es anhelant.

Esque vu nequande havet li idé, quant mult abandonat féminas surti in tal maniere e nequi atente les?Li vive circum ili ne existe por les, estalages ne brillia por les, nequi expecta les, ma ili támen vive quasi in li extremitá de omni evenimentes, quam lor ombre. Or támen omnicos, quo eveni, tucha les tam quam tis, qui trinca li vive per lor plen boccas. Ma detra ili trova se alquo pesant quasi un dolore, pri quel nequi save alquo plu, li tot vive ruinat, pri quel on ne parla plu.

"Ti old seniora ex li terr-etage," on usualmen di pri me, "surti por far compras."

Ma un die li dom-administratora remarcat li date de mi nascentie e ella frappat su manus junt.

"Vu es realmen tot yun! Ma de u vor capilles blanc?"

"It es caus mult coses, seniora! E yun yo ne es. Yo pensa quelcvez, que yo have ja mill annus."

Tande ella comensat rider e in sam témpor ella regardat íncert e trist, quam si ella vell compatir me. Ma proquó compatir? Mi vive ne ha esset sempre tal, qual it es nu. In anteyan témpor it esset mem tre bell. Noi vivet bon, yo e mi marito, noi vivet felici, quande nor infante hat nascet.

Certmen in ti eveniment on trova necos extraordinari, esque ne ver, tal aferes experi ya milles de homes in lor vive. E yo presc time, que vu ne va notar un raconta tam ordinari. Ples esser, yo peti vos, tolerant un moment ancor.

Li guerre hat arivat. Anc to es comprensibilmen nequó special, noi omni ha pervivet it e noi omni save mem tro bon, qual it esset. Ma esque it ne sembla vos, que it absolutmen ne sufice: li guerre? It es solmen un parol, quelc sones, queles ne mem aproximativmen posse expresser quant horrore it contene. It ne es li rect parol, yo opine, it es tro moll, it vell dever strider, bruir, it vell dever far sentir dolore, it vell dever odorar quam pulvere e siccat sangue - e tande it vell esser ancor necos in comparation con li realitá.

In ti guerre mi marito partiprendet li combatte. Ne con li arme in su manu; to ne esset possibil che noi. Il esset arestat e condamnat al morte pro activitá subversiv. E yo stat abandonat con mi infante.

It es necessi, que vu capi du coses: li horrore e pesantie del parol guerre, quande omni homal actiones perdi lor sense, quande li morte sedenta se con li viventes al comun table, e quam contrarie li charme e delicatesse del infante, qui in su dorme tene su litt puniettes conpresset, quam si it vell voler capter li fugitiv somnie.

It es necessi, que vu justmen descri, lass nos dir, li scene tam quam sequent: Li sole jetta su luce sur li pedvia in li parc e li infante gambea in li medie, il brui e siffla movente du litt brasses quam un piston. Qui di, que it es passage in li parc, u on excava fosses protectional e u vade homes fatigat, regardant vers li suol? It es ya un tren e it avansa sur li reles, it es un splendid aventura e li munde es bell pro que tu posse changear it per un sol move del ocules.

E poy, quande il prende su cavallette, quel have su cape deruptet! Li pezze de ligne es in ti moment reviventat; sur su crup cavalca un litt puer; il agita su capillat capette-bulette, ma il absolutmen ne aspira representar un delicato, il es un fort mann, il es un cavalliero, il galopa sur vias e non-vias, il salta trans barrages. Nequande ti cavalcada va trovar su fine. E just in ti moment il es lurat de un sparro avan li fenestre, e li cavallette cade sur li suol, it es ya un ínutil objecte sin vive. Ta avan li fenestre trova se un sparro chiripant! Tande li micri nase adhere aplatat al vitre e astona se: "Proquó it ne atendet til nu? Proquó it agitat su caudette? E quo di li sparro, si it ne save parlar?"

Pos poc témpor denov un colorosi balle es mult plu bell quam li sparro; nequó posse far se equivalent a su bellitá, durante que it salta up alt til li ciel e poy reveni e tam risibilmen batte li suol che te.

E ínterim li adultes passa preter proclamationes significant li guerre, li tormente e li morte.

E li grass fingrette jace in un libre, it repte sur li págines printat, it mispassua avan images, queles es tam bell: gente in autos, un cochero con li knut, un vapor-nave sur li fluvie... E poy it ne plu es un fingrette, it es un litt cheminé-scrappator e il climba un scale, un-du, un-du.

"Mama, ú li scrappator de cheminés ea por dormir? E qui extinte li astres? Esque li sole es plu grand quam mi platilette?"

Omni infantes es bell e bellissim, quande ili es in li moment del indormida; ili cade profund in somnies quam in li cussinettes e durante que lor fatigat ocules solmen se clude, sur li boccas de ili ja vaga un subrise; poy li cavallette sin su cap, li balle e li sparro sedenta se sur li lett-látere e ili dura viver pro que li bellitá de ti ci munde fini nequande.

Proquó yo narra tam longmen pri omni to? Pro que yo ha videt mi infante marchar por esser mortat. Il marchat con li astonat regarde del infant, il eat stupefat per omnicos quo esset circum le, il eat tenente li manus de altres e ili omni marchat in tal procession, ili marchat por esser mortat e ili esset tam micri, tam tendri, tam ínpotent.

Mi litt puer... No, yo ne va plorar, ples ne timer, solmen mi voce es trement; li lamentation ja ante long témpor ha passat, solmen li horrore ha restat che me, ma li horrore ne plora.

To ci vu deve anc descrir just e precismen. It esset un ínconsolativ nud region e un solitari via ductet along li reles; sur it jacet mudde siccat. E in it trampla gambettes de infantes; super ili on vide li nebulat ciel e necos move in li circumitá; ni un folie ne treme; to es tro horribil, mem li vente es ahontat e li árbores sta sit moventie; si ili ne vell har possedet lor radicas incresset profundmen in li terre, ili certmen vell har fugit pro horrore. Li tot region es silent, ínmobil, terribil, quam un fantom, it mem ne spira. Solmen ti procession avansa, litt infantes queles hat videt ja tro mult horribil coses. Ili avansa sin criada pro que ili ne comprende to, quo eveni; ili avansa, li tot procession, quam si ili vell ear hem veniente ex li scola e ili tene un altru decentmen ye li manus. E tis, qui garda, clapota per lor sapates subforjat. Quasi in tal maniere ples notar to e ples dir: ili marchat por esser mortat, ti infantes.

Yo remarcat les durante que on transportat me junt con altri féminas in li trelliat vagones along li ínfinit long via al loc del morte, quel ili nominat li loc del destination. It esset un via cruelmen dur, noi sentit sete e fame, alcunes ex noi hat morit, ma li max grand dolore esset causat per que on hat forprendet nor infantes. Ti íncertitá esset horribilissim; quo on va far con ili? Esque on va prender les con se? On va cluder les in orfan-asiles e on certmen va punir les in un rigorosi maniere. To esset cruel, ma sub omnicos noi trovat alquel consolation: omni to es suportabil, it resta li cose cardinal, que li infantes va viver. Noi self ne importa plu...

Poy along li relvia passat li procession del infantes, it avansat silent preterpassante li transport, quel haltat ci ja un tam long témpor, it marchat decent e silent sur li via, in li fine de quel cheminés fumat.

Quande noi stat conpresset apu li trelliat micri fenestre, yo remarcat ti infantes, e adplu yo hat remarcat anc mi infante. Mi filietto! yo ha exclamat e in li ultim reflexe del conscientie yo videt qualmen il tornat se, quam si il vell har audit, ma just tande yo esset forpussat del fenestre per li céteri féminas; anc ili desirat spectar e noi omni ja esset tot dement. Yo jacet sur li suol del vagon e on pedpresset me, yo esset conscient pri necos plu, absolutmen nullcos. Ma poy ex li vagones sonat subitmen un lamentation tam horrorosi, que on comandat avansar li transporte; ti plora del matres fluteat quam un fluvie e it ne posset esser stoppat ni per insultationes, ni per batt-colpes e mem ni per tirada.

Poy li féminas comensat denov consolar unaltru (nam it existe un cose, quel have null fine, a saver li espera), que proprimen ili ne esset nor infantes. Mem yo ne posset, on dit, reconosser mi infante pro que it simplicmen ne trovat se ta; tal hasardes ne ocasiona. Ili esset ne nor infantes, it ne posset esser ili, nam on va tractar les plu bon, on va colocar les in asiles por orfanes, ma on va lassar les viver.

No, ili ne es nor infantes, repetit li féminas, ili es infantes tot alien.

Ma qualmen comprender to: alien? Nor cordies ya esset ruptet pro ili.

Talmen dunc in tal procession marchat mi litt filietto, li rosi puerette, mi car subrisor, qui cuidat u li astres ea por dormir. E si it ne esset il, it esset un altri tal. Ma li morte esset egal por omni, li morte del infantes ductet in procession, del infantes, de queles fingres del ped es salient tra li fores de lor strumpes, qui essuya per palmes lor sordidat nasettes e have lor fin capilles quam nestes de sparros. Existe vermen paroles, queles vell justmen expresser ti ci horrore? Esque on posse realmen notar scriente to, quo in ti moment sentit li matres?

Lu max grand mal esset, que yo restat vivent, que yo ne posset morir, malgré que mi cordie ja stoppat desde long témpor. Li morte forsan ne posset pro honte regardar vers mi facie e dunc yo sempre restat vivent e yo retrovenit ex omni to a mi hem. Ma mi filietto ne ha revenit.

Vi, to es mi tot historie: yo videt mi propri infante marchar por esser mortat.

In li guerre it es ya fate, in li guerre mem li infantes combatte. Talmen dit alqui in li reunion. Ma to ne es ver, li infantes ne combatte, li infantes solmen suffre. Nam li combattentes in li guerre es sempre poc, ma li victimes es abundant e li suffrentie es sin fine.

Proquó yo narra to a vu? Proquó yo vole, que vi mey notar ti horrorosi historie, etsí li gente certmen va sospirar, que ili just hodie vell preferer leer seren historiettes pri amore e bell objectes?

Pro que on parla pri un novi guerre.

In mi solitá certmen li guerre ne posse rupter necos plu, in mi vacuitá it ne posse furter necos. Ma on trova támen féminas, de queles li infantes vive e avigila se con li sam ridette quam mi filietto e ili indormi egalmen fatigat, have simil ludettes, e lor frontes es ventolat per li brise de somnies infantin.

Por ti omni ples scrir, que yo vigila. Por que anc ellas mey vigilar. Que ínterim, durante que on parla pri li guerre e acutisa armes, yo pensa solmen pri li criada del infantes marchant por esser mortat. Por que anc ellas mey pensar pri to. E si yo ea tra li parc, yo ne vide li infantes, queles lude ta, ma tis queles perdit lor vive in li guerre. Ti processiones de astonat condamnates al morte, queles sur li sill del morte questiona, ca li sole es tam grand quam lor platilettes.

Yo escuta atentivmen, quo di li potentes pri li guerre. Yo, li matre, qui have mill annus, es trapicat per milles de dolores. Nequí posse summar li tombes de omni mi infantes, pro que omni ti mortates esset mi infantes. E nequí posse rendir me ti infante ex ili, qui presset se ad me per su rondetti manuettes.

Li guerre? No, su existentie ne es plu possibil, li passus del infantes, queles marchat por esser mortat, tambura alerme: it posse esser null guerre!

Mi nómin es Maria, mi nómin es Catharina, mi nómin es Ráchel, mi nómin es Pénelopé. Yo have mill nómines e yo es li eterni matri del munde universal.

On parla pri li guerre, ma yo ne audi lor parlada. Yo audi li babillada de infantes e yo audi li criada de mortates.

Yo extende mi brasses, ples regardar vers me, yo extende mi brasses por impedir omni ti horrore. Yo va impedir it. E in casu de necessitá yo va adpresser mi old manus, queles nequande plu va caressar un infante, yo va adpresser les al gútter de tis, qui parla pri li guerre.


- o - o -

++++++++++

## Interlingue Institute Nederland

## Groningen

## Bibliothéque La Chaux-de-Fonds