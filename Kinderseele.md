        KINDERSEELE
      (ANIM INFANTAL)


      HERMANN HESSE


Scrit in 1919 sub li pseudonim
Emil Sinclair
Q
        uelcvez noi acte, noi ea ci o ta, fa
        to-ci e to-ta, e omnicos es levi, sin
        sucie e tam nonligant, que
        omnicos sembla posser esser anc
diferent. E quelcvez, in altri hores, necos
posse esser diferent, necos es nonligant e
levi, e chascun de nor respirationes es
definit per forties e pesant per fate. Li
actes de nor vives queles noi nomina bon,
e pri queles noi descri facilmen, apartene
presc omnes a ti unesim, "levi" tip, e noi
oblivia les levimen. Altri actes, pri queles
lor descrition da nos dolore, es nequande
obliviat, ili es a un cert gradu plu li nores
quam li altris, e lor ombres cade long sur
li dies de nor vives.



On intrat nor dom paternal, locat grand e
clar sur un strade tam clar quam it, tra un
alt porta, e strax pos li intrada on esset
imbrassat per friscore, li crepuscul e
humid petrin aere. Un alt, tenebrosi hall
fat li intrante silentmen continuar ad-
supra, li suol de rubi tegules ex sable-
petre ductet un poc supra vers li scaliere,
li comense de quel jacet detra se in li
profund demí-tenebrositá. Pluri millenes
de vezes yo ha intrat tra ti-ci alt porta, e
nequande dat atention al porta e coridor,
tegules e scaliere; malgré to, it esset
sempre un intrada ad-in un altri munde,
"nor" munde. Li hall odorat quam petre, it
esset obscur e alt, detra se ductet li
scaliere ex li tenebrosi friscore ad-supra e
vers li lúmine e limpid comfort. Ma
sempre trovat se in prim li halle e li
solemni crepuscul ta: alquo ligat al patre,
alquo ligat a dignitá e potentie, alquo ligat
a castigation e remorse. Mill vezes on
intrat it ridente. Támen quelcvez on intrat
e trovat se subitmen aplastat e supresset,
sentit timore, e strax trovat li scaliere quel
fat se líber denov.



Al etá de deciun annus yo revenit del scol
al hem, in un de ti-ta dies in quel li fate
guata in li angules, in quel li coses evenit
facilmen. In ti-ta dies chascun desórdine e
ínquietitá de su propri anim semblat
reflectet in su propri circumage, semblat
desfigurar it. Íncomoditá e anxietá
opresse nor cordies, e noi sercha e trova
lor pretendet causes éxter nos, vide li
munde desfigurat, e incontra resistentie
in omni loc.
Tal esset ti-ta die. Desde li temporan
hores del die it opresset me – qui save ex
u? fórsan ex li somnies nocturn – un
sentiment quam remorse, benque yo hat
fat nequo particulari. Li expression del
visage de mi patre in li matine monstrat
un expression de suffrentie e reproche, li
lacte del dejuné hat esset tepid e sin guste.
Yo incontrat null trubles in li scol, ma anc
to denov esset ínconsolant, it gustat mort
e descorageant e unit se in ti-ta
sentiment, ja familiari a me, de ínpotentie
e desesperantie, li sentiment quel di nos
que li témpor es sin fine, e que noi va star
por sempre e sempre litt e sin potentie e
in compulsion a ti stupid e fetid scol, por
annus e annus, e que li tot vive es sin
significantie e repulsiv.
Yo esset trublat ti die anc pri un amico de
ti-ta epoca. Yo hat recentmen comensat
un amicitá con Oskar Weber, li filio de un
conductor de locomotive, sin saver
justmen quo it esset quel tirat me a il. Il
hat recentmen fanfaronat que su patre
ganiat sett marks in un sol die, e yo hat
respondet con negligentie que mi patre
ganiat deciquar. Li comensa del truble
esset just to: il trovat se impressionat pri li
númere e fat null objectiones contra it.
Quelc dies plu tard yo fundat un alliantie
con Weber in quel noi etablisset un
monete-buxe con quel noi planat plu tard
comprar un pistol. Li pistol jacet in li
vitrine de un ferragero, e esset un arme
massiv con du bluatri tubes de ferre. E
Weber hat ja fat li calculationes por me
secun queles on besonat solmen sparniar
un poc chascun vez por un cert periode
por posser comprar it. Il sempre havet
moné – il sovente obtenet un billet de deci
por comission, o trinc-moné, e quelcvez
trovat moné sur li strade, o coses con
valore pecuniari, coses vendibil quam
huf-ferres, pezzes de plumbe e altri coses.
Por nor buxe il strax insertet un billet de
deci, e hat convictet me que li plan esset
possibil e dat me esperantie pri su
execution.



Durant que yo intrat nor hall ti-ci midí e
vers me li frisc céllaresc vente sufflat
admonitiones de un millene de íncomod e
odiabil coses e mund-órdenes, mi pensas
esset ocupat con Oskar Weber. Yo sentit
null amore vers il, benque su visage, quel
amemorat me ti de un lavera, esset
simpatic. To quo atraet me a il esset ne su
person, ma alquo altri, yo posset nominar
it su stand - it esset alquicos quel il
partiprendet con presc omni púeres de su
tip e orígine: un cert impertinent mode de
viver, un spess pelle contra risca e
humiliation, un familiaritá con li litt e
practic aferes del vive, con moné, con
magasines e atelieres, merces e precies,
con cocine e laveríe e simil coses. Púeres
quam Weber, a queles li frappas in li scol
semblat ne tam dolorosi e qui esset simil e
afabil con servitores, carreros e usineras,
ti púeres stat diferentmen e con plu
certitá in li munde quam yo; ili esset tam
plu adult, ili savet quant ganiat lor patres
in un die, e savet sin dúbite anc altri coses,
con queles yo possedet null experientie. Ili
ridet pri expressiones e jocas queles yo ne
comprendet. Ante omnicos ili posset rider
in un maniere quel a me esset negat, in un
maniere sordid e crud, ma ínnegabilmen
adult e presc "mannic". It ne auxiliat que
on esset plu inteligent quam ili e savet
mult plu in li scol. It ne auxiliat que on
vestit se plu bon, pectinat e lavat se plu
bon. In contrari, just ti-ci diferenties
devenit por ili un beneficie. Ad-in li
"munde", quam it aparit a me in li lúmine
de crepuscul e aventura, yunos quam
Weber posset intrar sin desfacilitás,
durant que a me li "munde" esset tam
cludet e tra li ínfinit processe de oldijar e
seder in li scol, tra exámines e education,
tra chascun de ti-ci portas de intrada yo
posset conquestar it poc a poc solmen con
multissim pena. Naturalmen ti tip púeres
trovat anc coses quam huf-ferres, aure e
pezzes de plombe sur li strade, obtenet
payament por comendes, e ganiat omni
tip coses in magasines e prosperat in
omni maniere.



Yo havet li obscur sentiment que mi
amicitá a Weber e su monete-buxe esset
necos plu quam un savagi desire por ti-ta
"munde". Weber esset por me in null
maniere car, except su grand secret, li
auxilie de quel il stat plu proxim al adultes
quam yo, con quel il vivet in un munde sin
veles, plu nud e robust quam yo con mi
somnies e desires. E yo sentit ja que il vell
esser un deception por me, que yo ne vell
successar eraffar de le su secrete e su clave
magic al vive self.



Il hat just forlassat me, e yo savet que il nu
eat vers hem, con bravore e self-
satisfation, sifflante con alegritá, ínnubat
de quelcunc sospiras e suspectiones.
Quande il incontrat li servitoras e
usineros e videt les in lor enigmatic,
fórsan marvelosi e mem criminal vive,
por le it esset in null maniere un rébus e
imensi secrete, null dangere, null savagitá
e excitation, ma self-evident, tam
conosset e hematri quam li aqua al anate.
It esset talmen. E yo in contrari, yo vell
sempre star al látere, sol e íncert, plen de
sentimentes ma sin certitá.



Quamcunc, li vive por mi in ti-ta die
gustat denov fad e sin esperantie, li die
possedet alquo lunedíesc in se, benque it
esset saturdí, it odorat quam lunedí, tri
vezes plu long e tri vezes plu desertet
quam li altri dies. Damnat e repulsiv esset
li vive, deshonest e desgustant. Li adultes
actet quam si li munde esset complet e
quam si ili self esset demí-deos, noi
púeres necos plu quam jettallia e scum. Ti
professores—! On sentit li desire de
penar e li ambicie in se, on fat honest e
passionat eforties a lu bon, coses quam li
aprension de ínregularitás in grec o
mantener su vestimentes nett, de obedir li
genitores o silentmen e heroicmen tolerar
quelcunc tip dolore e humiliation – yes,
sempre e sempre on levat se, ardentmen e
con pietá, por devoer se a Deo e al ideal,
pur e nobli ped-via quel extendet til li
altores, por practicar vertú, auxiliar li
altres – ah, ma sempre e sempre it restat
solmen un prova, un efortie e curt volada
con ales battent! Alquo sempre evenit pos
dies, o mem pos hores, alquo quel ne deve
evenir, alquo miserabil, trublant e
hontosi. On sempre cadet, just ex li medie
del max obstinaci e nobli resolutiones e
juramentes, subitmen e ínescapabilmen
ad-in pecca e vilanitá, in li mundanitá e lu
habitual! Pro quo it esset talmen, que on
tam profundmen reconosset e sentit in li
cordie li bellitá e rectitá de bon
intentiones, durant que constantmen e
sin cessa li tot vive (li adultes includet)
esset fetid con mediocritá e omniloc
determinat a lassar lu mesquin e avari
triumfar? Qualmen it posset esser, que in
li matine in li lette sur li genús o in li nocte
avan accendet candeles on fat un
sacrosant jurament de alliantie a lu bon e
luminosi, vocat Deo e anunciat ínamicitá
por sempre ad omni vicie - e que poy,
quelcvez solmen quelc hores plu tard, on
posset far li max abject perfidie al sam
sacrosant jurament e resolution, mem con
simplic coses quam li partiprension a un
seductiv rise, o tra li audition de un stult
scolero-joca? Pro quo it esset talmen?
Esque altres fat it diferentmen? Li heróes,
li romanos e grecos, li cavalleros e prim
cristianes - esque ti-ta homes esset
diferent de yo, plu bon, plu perfect, sin
mal instinctes, providet per alquel organ
quel ne trovat se in me, quel impedit les a
retrocader sempre ex li ciel ad-in lu
mundan, ex lu sublim ad-in lu ínadequat e
miserabil? Esque li pecca original esset
ínconosset a ti-ta heróes e santos? Esset
lu sant e nobli un possibilitá solmen por
tis in poc númere, rar e selectet? Ma si yo,
in null maniere un selecteto, nascet totvez
con ti impulse a lu bon e nobli, ti savagi e
singlutant desire por puritá, bonitá e
moralitá, ne esset to un mocage? Trovat
se ti coses in li munde de Deo, que un
mann o un yuno deve suffrer e desesperar
con li simultanitá de haver omni alt e bass
desires in se, existente solmen quam un
ínfelici e comic figura, por li plesura del
Deo qui observat it? Esset to li afere? Alor
esque ne li tot munde esset un diábolic
mocage, digni solmen a sputar sur it?
Alor esque Deo ne esset un brute, un follo,
un stupid e vili buffon? – Ah, e durant que
yo pensat talmen con li sapore de
rebelliosi cupiditá, mi timent cordie ha ja
punit me tra tremement convulsiones pro
har pensat un tal blasfemie!



Quam clarmen yo vide li afere, triant
annus plu tarde, ti scaliere avan me
denov, con li alt ciec fenestres erectet
contra li proxim mur del vicinos e ex quel
tam litt lúmine intrat, con li abietin
scalunes scurat blanc e li etages
interimari e li glatt palisse de dur ligne,
polit tra mi millvez precipitant
descenses! Malgré li distantie de ti
infantie e su íncomprensibilitá e magie
quel it porta por me quande videt quam
un tot, yo malgré to memora exactmen
qualmen in me, in li medie de felicitá,
trovat se ti suffrentie e discordantie.
Omni ti sentimentes trovat se tande in li
cordie del infanto ja sam quam ili resta
por sempre: dúbite a su propri valore,
vacillation inter excessiv self-confidentie
e descorage, inter munde-despectent
idealisme e voluptá comun – e qualmen
tande e cent vezes plu tarde in li trates de
mi essentie nu depreciabil maladie, nu
distintion, havet quelcvez li credentie que
Deo volet ducter me tra ti agonic via a ti-ci
special isolation e profundament, e vide
in altri situationes in omni to necos plu
quam li marca de un mesquin debilitá de
caractere, un neurose, quam tis trenat
penosimen tra li vive por millenes de
persones.



Si yo mey retroducter omni sentimentes e
lor agonic conflicte sur un basic
sentiment e descrir con un sol nómine,
alor yo save nequel altri parol quam:
timore. It esset timore, timore e íncertitá,
quel yo perceptet in omni ti hores de
disturbat felicitá infantal: timore de
punition, timore avan mi propri
conscientie, timore del impulses de mi
anim, queles yo sentit quam prohibit e
criminal.
Anc in ti témpor pri quel yo narra venit
sur me ti sentiment de timore, quande yo
aproximat me al porta vitrin tra li scaliere
devenient plu e plu luminosi. It comensat
con un astriction in li abdómine, quel
levat se til li gúttur e ta devenit sufocant e
nauseativ. Simultanmen in ti momentes,
e anc nu, yo sempre sentit un ínhabil
embarassament, un misconfidentie
contra chascun observator, un tirada vers
esser sol e ocultar me. Con ti-ci maliciosi e
maledit sentiment yo intrat li corridor e li
salon. Yo sentit it: alcú li diábol es liberat,
alquo va evenir. Yo sentit it just quam un
barometre senti li change in li pression
del aere, con irredemptibil passivitá. Ah,
ta it es denov, li cose pri quel on ne parla!
Li demon serpentat tra li dom, li pecca
original rodet al cordie, enorm e
ínvisibilmen stat detra chascun mur un
spíritu, un patre e judico.



Yo savet ancor necos, e omni to esset
solmen un idé, un anticipation, un
molestant íncomoditá. In tal situationes it
esset sovente melior si on maladijat,
vomit e reposat in li lette. Tande quelcvez
li cose preterpassat sin damage, li matre o
sestra venit, on obtenet té e sentit se
circumdat per amant cuida, e on posset
plorar o dormir, por trovar se plu tard al
moment de avigilation san e felici in un
munde completmen changeat, redemptet
e luminosi.



Mi matre ne esset in li salon, e in li cocina
esset solmen li servitora. Yo decidet
visitar li patre, al scritoria de quel on
intrat tra un strett scaliere. Malgré que yo
timet le, quelcvez it esset bon a tornar me
a le, a ti a quel on havet tam multcos a
demandar pardon. Con li matre it esset
plu facil e levi a trovar comforte; ma con li
patre it havet plu valore, it significat un
pace con li rectificant conscientie, un
reconciliation e un nov alliante con li
potenties de lu bon. Pos tal desfacil
confrontationes, investigationes,
confessiones e punitiones yo hat sovente
exeat li scritoria de patre bon e pur,
quáncam punit e admonit, ma plen de nov
intentiones, e fortificat tra li alliantie del
potentes contra lu mal hostil. Yo decidet
serchar patre e dir le que yo esset malad.
E pro to yo ascendet li litt scaliere quel
ductet al scritoria. Ti litt scaliere, con su
propri odore de tapete e del sicc son del
vacui e levi lignin scalunes esset, malgré
su micritá, un ínfinitmen plu significant
via e porta de destine quam esset li hall;
mult important aferes hat ductet me ci,
centvez yo tenet timore e dolore de
conscientie durant li ascension, anc
defiation e savagi colere, e ne rarmen
retornat con salvation e nov securitá. In
bass li coses esset apt por li matre e
infantes, ta sufflat un aere sin damage; ci
in supra vivet potentie e spíritu, ci trovat
se li tribunale e temple e li "Reyatu del
Patre". Un poc íntranquil quam sempre,
yo presset li old-modic clinc vers infra e
demí-apertet li porta. Vers me fluet li bon
conosset odore del scritoria patrin: odores
de libres e incre diluet tra li blu aere
intrant per demí-apert fenestres, blanc,
nett cortines, un perdit fil de eau de
cologne, e sur li scri-table un pom. – Ma li
chambre esset vacui.



Yo intrat con un demí-mixtura de
deception e aleviation. Yo mutat mi
passus e intrat solmen con li ped-fingres,
just quam noi ci in supra sovente devet
marchar quande patre dormit o havet
cap-dolore. E strax pos conscier que yo
marchat talmen, mi cordie comensat
palpitar e yo sentit li terrent pression
denov in li abdómine e li gúttur. Yo vadet
plu in avan reptente e timente, un passu e
denov un passu, e nu yo ja ne esset un
ínnocent visitante e suplicante, ma un
intrusor. Ja pluri vez yo hat secretmen
intrat un del du chambres del patre
durant su absentie, escutat e explorat su
secret reyatu e du vezes anc alquo furtet
ex it.



Li memorie de to esset ja ta e plenat me, e
yo savet strax: nu stat ta li misfortun,
alquo hat evenit, yo hat fat alquo prohibit
e mal. Null pensas pri fugir! Yo vell har
preferet, yo pensat zelosimen e
ferventmen, fugir ex ti loc, vers bass tra li
scaliere, ad-in mi litt chambre o in li
jardine – ma yo savet que yo ne vell, ne
vell posser far to. Internmen yo desirat
que mi patre mey mover se in li chambre
vicin, intrar li chambre e rupter li tot
cadavric sorcie quel demonicmen tirat e
ligat me. Oh mey il intrar! Lass que il mey
intrar, egal si il intrat reprimandante me,
ma mey il solmen intrar ante que it esset
tro tard!



Yo tussat por informar pri mi presentie, e
quande null response venit, yo criat
levimen: "Papá!" Omnicos restat calm, li
mult libres al mur tacet, un ale de fenestre
movet in li vente e jettat un rapidmen
movent reflection del sole sur li terren.
Nequi salvat me, e in me self esset null
libertá a far alquicos except ti quel li
diábol volet. Un sentiment de criminalitá
fat mi stomac contracter se e li puntas del
fingres frigid, e mi cordie palpitat con
timore. Yo savet ancor necos pri quo yo
vell far. Yo savet solmen, que it vell esser
alquo mal.
Nu yo stat al látere del scri-table, prendet
un libre in li manu e leet un titul anglés,
quel yo ne comprendet. Yo odiat anglés –
patre sempre parlat it con li matre quande
noi ne devet comprender lor
conversation, anc quande ili argumentat
inter se. In un scudelle jacet omni tip
micrallia, dent-lignettes, scri-puntas ex
stal, pingles. Yo prendet du ex li scri-
puntas e plazzat les in mi tasca, Deo save
pro quo, nam yo ne besonat les e possedet
scri-puntas con null mancantie. Yo fat it
solmen por sequer li compulsion quel
presc sufocat me, li compulsion a far lu
mal, a damagear me, a pesar me con
pecca. Yo traleet superficialmen li paperes
de mi patre, videt un comensat lettre sur
quel stat li paroles: "Mersí a Deo, noi e li
infantes standa tre bon," e li latinesc
scritura de su caligrafie regardat me quam
ocules.



Poy yo vadet silentmen e furtivmen trans
li spacie, intrante li lett-chambre del
patre. Ta stat su ferrin camp-lette, sub to
su brun pantufles, un manu-toale jacet
sur li nocte-table. Yo respirat li aere
patrin in li frisc, brilliant chambre, e li
image del patre levat se clarmen avan me,
reverentie e rebellion luctat in mi
opresset cordie. Por momentes yo odiat le
e memorat con malicie e schadenfreude
qualmen il ye vezes jacet quiet e plat sur
su bass camp-lette, tre long e lateralmen
extendet, un humid drap sur li fronte,
quelcvez sospirant. Yo divinat bon que
anc il, lo potent, ne hat havet un vive de
facilitá, que anc a il, lo venerabil, dúbites
pri se self e anxietás ne esset ínconosset.



Mi bizarri odie ha ja passat, sequet per
compassion e emotion. Ma interim yo hat
tirat un tiruore del garda-robe. Ta stat
amassat laveríe e un flacon de eau de
cologne, quel yo amat; yo volet odorar it,
ma li flacon restat ínapertet e firmmen
tamponat, e yo devet retornar it a su
propri loc. A su látere yo trovat un micri
rond buxe con pastilles, con un guste de
lacrice, ex queles yo inboccat alcunes. Un
cert deception e sobrietá venit vers me;
támen al sam témpor yo esset content a
ne har posset trovar e prender plu. Ja
abandonante e renunciante li afere, yo
apertet solmen ex curiositá un altri
tiruore, con un sentiment plu levi e con li
intention de plu tard remplazzar li ferrin
scri-puntas a lor propri loc. Fórsan un
retorn e repententie, reparation e
salvation esset possibil. Fórsan li manu de
Deo sur me esset plu fort quam omni
tentation...



Poy yo jettat un rapid regard vers li
breche del apen apertet tiruore. Ah, si
solmen strumpettes o camises o old
jurnales vell har esset ta! Ma nu li
tentation esset ta, e in li rapiditá de
secondes retornat li apen exeat spasma e
sorcieresc anxietá, mi manus tremet, e mi
cordie frappat savagimen. In un scudelle,
textet ex bast e con un atmosfere indian o
alquo altri exotic, yo videt alquo
surprisant, seductent: un tot guirlande de
siccat blanc sucrat figues!
Yo tenet un in li manu, it esset
prodigiosimen pesant. Poy yo forprendet
du, tri figues, inboccat un, plazzat quelc
altres in mi tasca. Nu li tot timore e
aventura ne esset in van. Con null
redemption e null consolation possibil
durant li exeada del chambre, yo volet
adminim ne exear it con vacui manus. Yo
prendet tri, quar figues in plu ex li anelle,
quel malgré to devenit apen plu levi, e
quelc figues in plu, e quande mi tascas
esset plen e plu quam un demí hat
desaparit, yo ordinat li restant figues sur
li alquant glutinosi anelle plu laxmen, por
que ili mey semblar plu numerosi quam in
li realitá. Poy, in subit clar horrore, yo
cludet li tiruore con violentie, e curret ex
ta, tra ambi chambres, in infra tra li litt
scaliere e ad-in mi chambrette, ú yo restat
e captet mi litt scri-table por restar stant,
chancelante sur li genús e respirante
spasmaticmen.



Strax pos to sonat nor diné-cloche. Con
vacui cap e completmen plenat de
desilusion e desguste, yo plazzat li figues
in mi librescaf, celat les detra li libres e eat
al table. Avan li porta al manjatoria yo
remarcat que mi manus esset glutinosi. Yo
lavat les in li cocina. In li manjatoria yo
trovat omnes ja avan li table atendent. Yo
dit un rapid bon die, li patre dit li
benedition, e yo flexet me sur mi sup. Yo
havet null fame, e chascun sirota dat me
pena. E apu me li sestras esset sedent, vis-
a-vis li genitores, omnes clar e alegri e in
honore, solmen yo li criminard ínter ili,
sol e sin valore, timente chascun
expression de amicitá, li sapore del figues
ancor in li bocca. Hat yo in supra anc li
porta al lett-chambre cludet? E li tiruore?



Nu trovat se li misere. Yo vell har lassat
mi manu esser decupat, si pro to mi figues
vell har jacet denov ta supra in li vestiere.
Yo decidet forjettar les, prender les con
me al scol e dar les al altres. Si solmen li
figues vell forear, por nequande plu dever
vider les!



"Quam miserabil tu aspecte hodie," dit mi
patre del altri látere del table. Yo regardat
mi plate e sentit su regard a mi visage. Nu
il vell remarcar it. Il remarcat ya omno,
sempre. Pro quo il tormentat me in
avanse? Preferibilmen mey il me strax
forducter e mortar me pro mi acte.



"Alquo problematic con te?" yo audit su
voce denov. Yo mentit, e dit que yo havet
cap-dolore.



"Tu deve reposar un poc pos li manjage," il
dit. "Quant hores de classe tu have in li
pos-midí?"



"Solmen gimnastica."



"Nu, gimnastica ne va damagear te. Ma
manja anc, fortia te un poc! It va strax
passar."
Yo jettat un regard altriloc. Li matre dit
necos, ma yo savet que ella regardat me.
Yo manjat mi sup til li fine, luctat con li
carne e legumes, versat me duvez aqua.
Necos plu evenit. On lassat me in pace.
Quande al fine mi patre dit li prega de
gracie: "Senior, noi mersía te, nam Tu es
clement, e mey Tui bonitá durar por
sempre," un vitriolic incision separat me
denov del paroles clar, sant, fidibil e de
omnes qui sedet se a ti table; li plicada de
mi manus esset un mentie, e mi pie
postura esset blasfemie.



Quande yo stantat me, li matre caressat
mi capilles e lassat su manu restar un
moment sur mi fronte por confirmar ca
yo havet un febre. Quam acri esset
omnicos!



In mi chambrette yo stat poy avan li libre-
scaf. Li matine ne hat mentit, omni signes
hat esset just. It hat devenit un die de
ínfortun, li max mal quel yo hat jamá
experit. Plu mal coses on ne posset
suportar. Quande alquo plu mal venit, on
havet null selection quam suicidiar se. On
deve haver venen, to esset optim, o
pender se. In fine it esset melior esser
mort quam viver. Nam omnicos esset ya
tam fals e desbell. Yo stat e pensat e
happat li celat figues distractetmen e
manjat un ex ili, un e plu quam un, sin
saver rectmen quo yo fat.
Nor monete-buxe intrat mi vision; it stat
sur li tabul del scaf sub li libres. It esset un
cigar-buxe quel yo hat clovat firmmen; yo
hat usat mi tasca-cultelle por cupar un
ínhabil fensura in li covrette por li
monetes. Li fensura esset cupat mal e
crudmen, con splittres de ligne exeant it.
Mem to yo ne posset acompleer. Yo havet
camarados qui posset far tal coses tam
laborosimen e patientmen e sin defectes
que ili aspectet quam si un carpentero
rabotat it. Yo, támen, sempre solmen
progresset con ínhabilitá, hastat in li
labor e aportat necos til su propri fine. Tal
esset mi ligneríe, anc con mi caligrafie e
mi picturas, tal esset mi colection de
papiliones e con omnicos. Con me
omnicos esset necos. E nu yo stat ta e hat
furtet denov, plu mal quam jamá. Mem li
scri-puntas ex stal trovat se ancor in mi
tasca. Por quo? Pro quo yo prendet - devet
prender les? Pro quo on devet far to quo
on ne volet far?



In li cigar-buxe raslat un sol monete, li
deci de Oskar Weber. Desde tande necos
hat intrat it. Anc ti-ci historie del monete-
buxe esset un altri de mi interprensiones!
Omnicos atinget necos, omnicos fallit e
restat haltat just quam yo hat comensat
it! Li diábol mey forprender ti-ci monete-
buxe. Yo volet necos plu saver pri it.



Ti-ci témpor inter lunch e li comense del
scol in dies quam hodie esset sempre
genant e desfacil a passar. In bon dies, in
pacific, rasonabil, amabil dies it esset un
hor bell e desirat; tande yo ó leet in mi
chambre un libre pri indianes ó curret
strax pos li manjage al circumité del scol,
ú yo sempre trovat quelc interprendent
camarados e poy noi ludet, criat e curret e
devenit calentat, til quande li colpe del
cloche vocat nos denov in li "realitá",
completmen obliviat de noi. Ma in dies
quam hodie – con quem on volet luder e
qualmen on stupefat li diábol in su
péctore? Yo videt it venir – ancor ne
hodie, ma un altri vez, fórsan tost. Tande
vell mi destine venir a su propri eruption.
On besonat solmen un micri trivialitá, un
littissim cose in plu de timore e suffrentie
e confusion, e tande it vell debordar, e it
vell dever prender su fine con horrore. Un
die, un die just quam ti de hodie, yo vell
submerser me completmen in lu mal, yo
vell far alquo atroci e decisiv in defiation e
furie pro li absurd íntolerabilitá de ti-ci
vive, alquo atroci, ma liberant, por que li
timore e tormente mey prender un fine,
por sempre. Yo ne savet quo it vell esser;
ma fantasies e interimal compulsiv idés
hat ja multvez curret tra mi cap
inbrolliantmen, conceptiones de crímine,
con queles yo vell venjar me sur li munde
e simultanmen revelar e destructer me
self. Quelcvez yo sentit que yo vell
incendiar nor dom: imens flammes battet
con ales tra li nocte, domes e strades esset
prendet del foy, li tot cité flammeat
grandiosimen contra li nigri ciel. O al altri
témpores li crímine de mi somnies esset
un venjantie contra mi patre, un
mortation e grisatri homicidie. Ma tande
yo vell conduir me just quam ti-ta
criminard quem yo un vez videt ductet tra
li strades de nor cité. It esset un
ruptefurtard quel on hat captet e ductet al
tribunale regional, manus in ferres, un
rigid melon-chapel portat obliqui sur li
cap, con un policist regional avan e detra
il.



Ti-ci mann, quem on fat avansar tra li
strades e tra un grandissim turbe de
curioses, préter un millene de anatemas,
maliciosi jocas e stridet mal desires, ti-ci
mann similat in null maniere ti-ta povri,
timid diáboles queles on quelcvez videt
sur li strade acompaniat con un policist e
queles por li pluparte esset solmen povri
aprentisos qui hat mendicat por moné.
No, to ci esset null aprentiso e semblat in
null maniere fractibil, timid e criachant, o
refugit in un embarassat e stupid
ridettache – to ci esset un ver criminard e
portat li alquant battet chapel audacimen
sur su cap provocant e ne inclinat se, il
esset pallid e subridet un poc con
despection, e li gente qui insultat e sputat
sur le devenit apu il un turbe e un canallia.
Yo self hat tande criat con ili: "On captet
le, il mey esser pendet!"; ma poy yo videt
su rect e fier eada, qualmen il tenet su
catenat manus avan se, e qualmen il
portat li melon-chapel audacimen sur li
dur, sinistri cap just quam un coron – e
qualmen il subridet! E poy yo tacet. Just
quam ti-ci criminard anc yo vell subrider
e tener mi cap ínflexibil quande ili ductet
me al tribunale e sur li scafote, e quande li
gente in grand númere presset se circum
me e criat con despection - yo ne vell dir
ni yes ni no, e vell solmen restar silent e
despecter les.
E quande yo es executet e mort e trova me
in li cieles avan li eterni judico, alor yo in
null maniere vell genuflexer e submisser.
Oh no, e mem quande omni hosties de
ángeles stat circum Le e omni santitá e
dignitá radiat ex Il! Mey Il maledir me,
mey Il lassar me bollir in pech! Yo ne
volet excusar me, ni humilar me, ni
demandar pardon, ni haver alquo a
regretar! Quande Il demanda me: "Ha tu
fat ti e altri coses?" alor yo vell criar:
"Adver yo ha fat to, e mult plu, e yo esset
rect in har fat it, e si yo vell posser, yo vell
far it denov e denov. Yo ha mortat, yo ha
brulat domes, pro que it divertisset me, e
pro que yo volet mocar e vexar Te. Yes,
nam yo odia Te, yo sputar a Tui pedes,
Deo. Tu ha torturat e maltractat me, Tu ha
dat leges queles nequi posse conservar, Tu
ha instigat li adultes a macular li vives de
noi, li yunes."



Quande yo successat a completmen
imaginar to-ci con claritá e a creder it, a
creder que yo vell posser far e parlar
justmen talmen, yo sentit un tenebrosi
bonessere in me por momentes. Ma strax
venit li dúbites denov. Esque yo ne vell
debilijar, lassar que on intimida me, e
malgré omno capitular? O mem si yo fat
omnicos defiant secun mi propri volentie
– esque Deo ne vell trovar un surtida, un
avantage, un tric, just quam li adultes e li
potentes sempre successa trovar, con
queles il vell al fine trovar un trump, e far
me hontosi, o far que on ne prende mi
afere con seriositá, a humiliar me sub li
maledit masca de benevolentie? Ah,
naturalmen it vell finir talmen.



Talmen eat mi fantasies ci e ta, quelcvez
lassante me victer, quelcvez Deo, levat me
til li statu del índominabil criminard, e
tirat me denov vers bass til un infante e
debilard.



Yo stat avan li fenestre e regardat vers
bass al litt corte detra li proxim dom, in
quel scafalde-palisses inclinat contra li
mur e un par bedes de legumes verdijat in
un micri jardine. Subitmen tra li
posmidian silentie yo audit li son de
cloches queles intrat mi visiones con
firmitá e sobritá, anc un clar e strict
clocheada demarcant li hora, e denov un
altri. It esset clocca du, e, alarmat, yo
trovat me éxter ti somnolent anxietás e
denov in li realitá. Nor hora de gimnastica
comensat, e mem con un par de ales de
magie con queles yo posset precipitar me
ad-in li sala gimnastic yo vell har arivat
tro tard. Misfortun denov! To significat
posdeman un vocation de mi nómine,
invective e punition. Yo volet nequande
ear ta plu, havente ja necos rectificabil.
Fórsan con un tre bon, tre fin e credibil
excusa... ma un tal cose ne vell evenir a me
in li moment, malgré li habilitá con quel li
professores hat exercit nos a mentir; yo
nu ne posset mentir, inventer,
constructer. Star for li classe in tot esset
mult melior. Quo it importat nu, si pos li
grandissim malfortun juntet se un altri
plu micri?
Ma li cloche hat avigilat me e paralisat mi
ludes de fantasie. Yo esset subitmen tre
debil, e con superrealitá mi chambre
regardat me fixmen, anc li scri-table,
picturas, lette, librescaf, omnes cargat con
li severi realitá, omni crias del munde in
quel on es fortiat viver, e queles hodie hat
devenit denov tam hostil e dangerosi por
me. Alor quo far? Hat yo ne evitat li hora
de gimnastica? E hat yo ne furtet,
miserabilmen furtet, e plazzat li maledit
ancor ne-manjat figues denov in li
librescaf? Quo importat a me nu ti
historie del criminard, li car Deo e li
Judicament Final? Anc to vell quamcunc
venir in su propri témpor – ma nu in li
moment it esset lontan e un stupiditá,
necos plu. Yo hat furtet, e ye chascun
moment on vell posser decovrir mi
crímine. Fórsan it esset ja tro tard, fórsan
li patre in supra hat ja extirat ti tiruore e
stat avan mi hontosi acte, ofendet e
exasperat, questionante se secun quel
maniere on mey comensar li processu.
Ah, il esset possibilmen ja sur li via al loc
in quel yo stat, e si yo ne strax fugit, yo
vell in li minute a sequer vider su seriosi
visage con li oculares stant avan me. Nam
il savet naturalmen que yo esset li furtard.
In nor dom trovat se nequel altri
criminardes, solmen yo, mi sestras
nequande fat tal coses, Deo save pro quo.
Ma pro quel motive besonat mi patre a
posseder un celat guirlande de figues in su
comode?
Yo hat ja forlassat mi chambrette e exeat
tra li retroporta del dom e li jardine. Li
jardines e prates jacet in li brilliant sole,
citron-papiliones volat sur li via. Omnicos
nu portat un severi e menaciant visage,
mult plu mal quam ho-matine. Oh, yo
savet it ja, e malgré to nequande sentit it
con un tal agonie: qualmen omnicos ta in
su self-evidentie e pacific conscientie
regardat me: li cité e turre del eclesia,
prates e via, herbe-flores e papiliones, e
qualmen ti-ta bell e joyosi coses queles on
altrimen regardat con joya nu stat foren e
insorciat! Yo conosset it e savet li sapore
de qualmen on curret sentiente li dolores
de conscientie tra un locale familiari a se!
Nu mem li max rar papilion vell posser
volar sur li prate e aterra se just avan mi
pedes, e to vell har esset necos, null
incorageament, null atraction, null
comforte. Nu li max splendid ceresiero
vell posser ofertar me un rame cargat con
cereses til li límite, e it vell har possedet
null valore, null felicitá vell trovar se in it.
Nu li sol cose restant esset fugir, fugir de
papá, del punition, de me self, de mi
conscientie, fugir e esser sin repose, til
quande totvez li ínexorabil ínevitabilitás a
venir va venir.



Yo fugit sin repose, curret sur li alt coline
til li forest, poy de Monte Querco a bass til
li farm-moline, sur li ped-ponte e trans it
denov a monte e tra li forestes. Ci esset li
loc de nor ultim camp indian. Ci in li annu
passat, durant que li patre esset in viage,
nor matre celebrat Pasca con nos infantes
e celat li oves por nos in li forest e tra li
mosse. Ci yo hat unvez constructet un
castelle con mi cusines durant li vacanties
– un demí de it stat ancor. Omniloc
restages de coses del passate, omniloc
spegules ex queles un altri yo regardat
me, un altre diferent del yo de hodie! Hat
yo esset talmen? Tam alegri, tam content,
plen de gratitá, tam camaradic, tendri con
li matre, sin timore, tam
íncomprensibilmen felici? Hat to esset
yo? E qualmen yo posset devenir quam yo
esset nu, tam diferent, tam completmen
diferent, tam mal, plen de timore e
ruinat? Omnicos esset ancor just quam
antey, li forest e rivere, filices e flores,
castelle e formicieras, e malgré to omno
semblat venenat e devastat. Alor existet
null via retro, til ta, ú stat li felicitá e
ínnocentie? Posset it nequande devenir
denov tam quam it hat esset? Esque yo
alquande denov vell posser rider, luder
con li sestras, e serchar oves de Pasca?



Yo curret e curret, con sudore sur mi
fronte, e detra me curret mu culpa junt
con li gigantic e imensi ombre de mi patre
quam cochassator.



Préter me curret stradettes e submerset
márgines de forestes. Yo stoppat sur un
altore for del via, jettat me in li herbe con
cordie palpitant, palpitationes venient
fórsan del rapid curse a monte e queles
plu tard fórsan va ameliorar se. In bass yo
videt li cité e rivere, li hall de gimnastica ú
li hora hat ja finit e ex quel nu curret li
púeres in omni directiones, e videt li long
tegment del dom de patre. Ta esset li lett-
chambre del patre e li tiruore in quel li
figues mancat. Ta esset mi chambrette. Ta
vell li judicament, si yo vell retornar,
atender me. – Ma si yo ne retornat?



Yo savet que yo vell retornar. On retornat
sempre, chascun vez. It sempre finit con
to. On ne posset fugir, on ne posset fugir a
Africa o a Berlin. On esset micri, sin
moné, nequi auxiliat. Yes, si solmen omni
infantes vell cooperar e auxiliar unaltru!
Li infantes esset mult, existet plu infantes
quam adultes. Ma ne omni infantes esset
furteros e criminardes. Solmen un poc
esset simil a yo. Fórsan yo esset li sol. Ma
no, yo savet que sovente evenit aferes
quam li mi – anc un de mi oncles hat
quam infante furtet e fat mult coses, coses
queles yo hat un vez audit per hasarde,
coses parlat secretmen durant un
conversation con li genitores, secretmen,
quam on sempre parlat pri coses queles
valet li pena a escutar. Ma omni to ne
auxiliat me, e anc si ti oncle esset ta, il ne
vell auxiliar me! Il esset ja adultijat e hat
devenit pastor, e il vell adherer se al
adultes e lassar me abandonat sol. Ili
omnes esset tal. Vers nos li infantes ili
esset sempre alquant fals e deshonest,
ludet un rol, actet diferentmen quam ili
esset in li realitá.



Fórsan ne mi matre, o adminim minu.
Yes, si yo nequande plu retornat? Alquo
posset evenir, yo posset fracter mi col o
dronar o esser aplastat per li tren. Tande li
coses vell semblar diferent. Tande on vell
aportar me al dom, on vell esser silent e
chocat e plorar, yo vell har atristat les e li
figues e tal coses ne vell esser li subjecte
de conversation. Yo savet tre bon que on
posset suicidiar se. Yo pensat anc que yo
vell far talmen, plu tard, si li coses
apejorat se tam mult. Anc maladijar vell
har esset tre bon, ma ne solmen con un
tussada, ma con un ver mortificant
maladie, just quam tande quande yo havet
li scarlatine.



Ínterim li hora del gimnastica esset ja
long finit, anc li témpor in quel on atendet
me in li dom por café. Fórsan ili vocat me
e serchat me in me chambre, in li jardine e
li corte, in li mansarde. Ma si li patre hat
ja decovrit mi furte, on ne vell serchar me,
nam il ja savet.
Yo ne posset plu star sin moventie. Li fate
ne hat obliviat me e stat sempre detra. Yo
comensat currer denov. Yo arivat ad un
banca in li parca, anc sur quel restat un
memorie, denov un altri, quel unvez hat
esset bell e car e quel nu brulat quam foy.
Mi patre hat dat me un tasca-cultelle, noi
fat juntmen un promenada, joyosimen e
in bon pace, e il hat sedet se sur ti-ci banca
durant que yo serchat in li boscage por un
long baston de avelane a tranchir. Tande
con tro mult zel yo ruptet li strett
conexion inter li lame e li nov cultelle,
retornante in horrore, volet in prim celar
li secrete ma esset questionat pri li afere.
Yo esset tre ínfelici pro li ruptet cultelle e
anc pro que yo expectat un reprimande.
Ma tande li patre solmen subridet,
caressat mi epol levimen e dit: "Quam
damage, tu povri mannette!" Quam yo
amat le tande, quam mult yo petit su
pardon internmen! E nu, quande yo
pensat pri li visage de mi patre tande, pri
su voce e compassion - quam monstruosi
esset yo, qui hat sempre fat le chagrinar,
qui mentit e hodie mem furtet!



Quande yo revenit al cité, proxim li ponte
superiori e lontan de nor dom, li
crepuscul hat ja comensat. Ex un
magasine, detra li porta de vitrine de quel
un lúmine ja ardet, venit un current púer
qui subitmen stat avan me e vocat me per
mi nómine. It esset Oskar Weber. Nequi
posset har esset minu benevenit quam il.
Ma yo audit de il que li professor ne esset
conscient pri mi absentie in li hora de
gimnastica. Ma u yo hat esset?
"Ah, necú," yo dit, "yo ne sentit me tre
bon."



Yo esset silent e rebattet su questiones, e
pos un témpor quel yo trovat
íncredibilmen long, il remarcat que yo
esset iritat. Nu it esset su torn a incolerar
se.



"Lass me star in pace," yo dit frigidmen,
"yo posse retornar self."



"Ah cert?" il criat nu. "Anc yo posse ear sol
just quam tu, stupid infantach! Yo ne es
tui púdel, tu mey saver. Ma ante to yo vole
ya saver quo ha evenit con nor monete-
buxe! Ta sta un deci de me, ma tu ha
contribuet necos."



"Tu posse haver tui deci mem hodie si tu
time por it. Si solmen yo nequande deve
incontrar te denov. Quam si yo vell
prender alquo ex te!"



"Tu ha recentmen prendet támen mult
coses," il dit con despection, ma ne sin
lassar un breche in li porta a
reconciliation.



Ma yo hat ja devenit calid e incolerat, li
tot timore e confusion acumulat in me
eruptet in clar colere. Weber havet nequo
a dir contra me! Contra le yo esset just,
contra le yo havet un bon conscientie. E
yo besonat alquem contra qui yo posset
sentir to, contra qui yo posset esser fier e
just. Lu tot desordinat e tenebrosi fluet ex
me tra ti-ci via de surtida. Yo fat to quo yo
altrimen tam cuidosimen evitat: yo
expulset li bon filio, yo concludet que it ne
vell un grand adversitá por me si yo
renunciat ti amicitá con un tal gamino. Yo
dit le que desde nu li manjar de beres in
nor jardine e li luder con mi ludettes hat
atinget lor fine. Yo sentit un calentation e
reviventie in me: yo havet un ínamico, un
adversario, alqui quel esset ínjust e quem
on posset inpuniar. Mi tot vive-instinctes
unit se in ti-ci redemptent, benevenit,
liberant furie, in li austeri joya de haver
un ínamico quel ti-ci vez ne vivet in mi
interiore, ma un quel stat vis-a-vis me, e
qui fixmen regardat con surprisat, poy
incolerat ocules, con un voce quel yo audit
e acusationes queles yo despectet, e
injuries queles yo posset superar.



Durant li undeant exchange de paroles
noi vagat proxim unaltru tra li
tenebrosijant strade vers bass; ci e ta alqui
regardat nos ex li porta de un dom. E yo
usat omni ti coses de furie e despecte
queles yo sentit contra me por tornar les
contra li ínfortunat Weber. It esset un
delicie quande il menaciat a informar li
professor de gimnastica pri mi absentie:
con to il fat se ínjust, devenit mesquin, e
fortificat me. Un par gente stat e regardat
nor actes quande noi comensat frappar
unaltru in li proximitá de Via Carnero.
Noi puniat unaltru in li stomac e visage e
dat pedcolpes ad unaltru con nor sapates.
Nu yo hat obliviat omnicos por un
moment, yo esset just e null criminard,
cupiditá por sangue fat me felici, e benque
Weber esset plu fort quam yo, yo esset plu
agil, plu astut, plu rapid, plu ardent.
Calentat, noi battet unaltru con colere.
Quande il desesperatmen araffat li colare
de mi camise e lacerat it, yo sentit con
fervore li fluvie de frisc aere currer sur mi
ardent pelle.



E durant li battida, lacerada e colpes de
pede, luctada e strangulada noi ne cessat
molestar, insultar e destructer unaltru
con paroles sempre plu fervent, sempre
plu stult e mal, sempre plu poetic e
fantastic. Anc ta yo stat plu alt quam il: yo
esset plu mal, plu poetic, plu inventiv.
Vocat un can, yo vocat le un svincan.
Vocat un vilano, yo nominat le Satan. Noi
ambi sanguat sin sentir qualcunc cose, e
durant to nor paroles acumulat un mal
sorceríe in se: noi dit unaltru que on mey
ear al patibul, dit quam bon it vell esser
haver cultelles por picar li costes e torna
les ta unvez intrat, noi insultat li
nómines, orígines e patres de unaltru.



It esset li prim e sol vez que yo conductet
un tal lucte in plen febre guerraci til li
fine, con omni colpes, atrocitás, e
invective. Yo hat sovente audit tal vulgari
e primitiv injuries e hontosi paroles con
un aterret plesura; nu yo criat les self, just
quam si yo hat esset habituat e bon exercit
in lor usada. Lácrimes curret ex li ocules e
sangue sur li bocca. Ma li munde esset
magnific, it possedet un significantie,
viver esset bon, frappar esset bon,
sanguar e far sanguar esset bon.



Yo nequande successat trovar denov li
fine de ti-ci lucte in mi memorie. A un cert
punctu it hat finit, a un cert punctu yo stat
sol in li silent tenebrositá, reconosset
angules de strades e domes, e trovat me
proxim a nor dom. Con lentitá li
intoxication fugit e li intern pluvie e
tónnere cessat, e li realitá penetrat in mi
senses poc a poc, in prim solmen avan li
ocules. Poy li fontane. Li ponte. Sangue
sur mi manus, lacerat vestimentes,
strumpes glissat vers bass, un dolore in li
genú, un altri in li ocul, li chapel for –
omnicos aparit plu e plu, devenit realitá e
parlat a me. Subitmen yo esset
profundmen fatigat, sentit mi trement
genús e brasses, tastat por trovar li mur
del dom.



E ta esset nor dom. Mersí a Deo! Yo savet
necos plu in li munde except que in ta
trovat se refugie, pace, lúmine, securitá.
Exhalante, yo pussat li alt porta detra. Ta,
in li odore de petre e humid friscore, li
memorie subitmen fluet sur me, cent
vezes plu fort. O Deo! O car Deo! Yo flarat
severitá, lege, responsibilitá, patre e Deo.
Yo hat furtet. Yo esset null vulnerat heróe
retornant del camp de battallie. Yo esset
null povri infante qui trova su dom e su
matre e deveni inlettat del matre in calore
e compassion. Yo esset un furtero, un
criminard. Ta in supra trovat se null
refugie, lette e dorme por me, null
manjage e cuida, null comfort e oblivie.
Por me atendet solmen culpa e
judicament.



Tande, in li tenebrosi vesperal hall e in li
scaliere, li scalunes de quel yo grimpat
con pena, yo respirat, yo crede, por
momentes por li unesim vez in mi vive li
frigid étere, isolation, fate. Yo videt null
exeada tra quel escapar, yo havet null
planes, anc null timore, necos except li
frigid, crud sentiment: "Talmen it deve
esser." Prendente li palisse yo tirat me plu
e plu vers supra in mi ascension. Avan li
vitrin porta yo sentit un poc desire por un
final moment de seder me sur li scalunes,
respirar, e reposar un poc. To yo ne fat: it
havet null significantie. Yo devet intrar.
Apertente li porta li pensa venit me: quam
tard esset li hora? Yo intrat li manjatoria.
Ili sedet ta circum li table e hat just
permanjat; un plate con pomes stat ancor
ta. It esset circa clocca ott. Yo nequande
hat retornat tam tard sin permission,
nequande mancat al hora de diné.



"Mersí a Deo, ta tu es!" criat mi matre
vividmen. Yo videt que ella hat suciat se
pri me. Ella curret vers me e stat ta chocat
quande ella videt mi visage e li sordidat e
lacerat vestimentes. Yo videt necos e
regardat nequem, ma yo sentit clarmen
que li patre e matre hat exchangeat
regardes e atinget un acorde pri me. Mi
patre tacet e controlat se; yo sentit quam
incolerat il esset. Li matre cuidat me, mi
visage e manus esset lavat, plastre esset
glutinat, poy yo obtenet alquo a manjar.
Compassion e cuida circumdat me, yo
sedet calm e profundmen hontosi, sentit li
calore e savurat it con un culpabil
conscientie. Poy yo esset misset al lette.
Yo dat mi manu al patre, sin regardar le.



Mi matre venit a me quande yo ja jacet in
li lette. Ella prendet mi vestimentes del
stul e dat me altres, nam deman esset
soledí. Poy ella comensat levimen
questionar, e yo devet informar la pri mi
rixe. Benque ella trovat it un mal acte de
mi parte, ella ne reprimandat me e esset
un poc surprisat que yo esset tam
depresset e timid per un tal cose. Poy ella
exeat.



E nu, yo pensat, ella esset convictet que
omnicos esset denov bon. Yo hat
partiprendet in un rixe e battet til flution
de sangue, ma deman to vell esser
obliviat. Pri li altri cose, lu ver, ella savet
necos. Ella esset atristat, ma impartial e
afectionat. Anc li patre semblantmen
ancor savet necos. E nu yo esset subjugat a
un terribil sentiment de deception. Yo
remarcat nu que yo, desde li moment in
quel yo intrat nor dom, hat esset plenat
completmen con un singul, ardent e
consumptent desire. Yo pensat, volet,
desirat necos altri quam li comensa del
tempeste, que li judicament sur me mey
esser fat, que lu terribil mey devenir
realitá e con to que li horribil timore mey
cessar. Yo esset preparat por omnicos. Oh,
mey yo har esset punit, battet e serrat!
Mey il har afamat me! Mey il har maledit
e refusat aconosser me quam filio! Si
solmen per to li anxietá e tension posse
trovar su fine!



Vice to yo jacet ta, yo hat ancor juit amore
e cuida, yo esset indulget afabilmen, ne
fortiat a aconosser mi mal actes, e nu
posset solmen atender e timer lu nov. Ili
hat pardonat mi lacerat vestimentes, li
long absentie del dom e li mancantie al
diné pro que yo esset un poc fatigat e
sanguat e fat les sentir pena, ma plu quam
to, pro que ili ne divinat li altri cose quel
evenit, pro que ili savet solmen mi mal
manieres, ne mi crímine. Nu it vell esser
duvez plu mal, quande exposit al lúmine!
Fórsan ili vell inviar me, quam ili unvez
hat menaciat me, ad un tal punitoria in
quel on manjat old e dur pane e laborat
durant su tot líber témpor con segar e
nettar bottes, in quel trovat se
dormitorias con survigilatores qui battet
on con bastones e avigilat on a clocca quar
in li matine con frigid aqua. O vell ili dar
me al policie?



Támen quocunc vell venir, lu cert esset
que un long témpor de atendida stat avan
me. Yo devet suffrer li timore ancor plu,
circumear ancor plu con mi secrete,
tremer in li dom avan chascun regard e
passu e ne posser vider quemcunc in li
visage.



O esque it esset in li fine possibil que mi
furte ne hat esset remarcat? Que omnicos
restat just quam it esset? Que omni ti-ci
timore e angustie hat esset in van? – O, si
solmen to vell har evenit, si tal ínpensabil
e marvelosi coses esset possibil, tande yo
volet comensar un vive tot nov, yo volet
mersiar Deo e tra to monstrar Le con
merite tra hores e hores que yo vivet un
vive completmen pur e ínmaculat! To quo
yo in li passate provat far ma fallit nu vell
successar, nu mi intention e volentie esset
sat fort, nu pos ti-ci misere, ti-ci inferne
plen de tormente! Mi tot essere captet ti
fantasie e alimentat se con it. Consolation
pluviat ex li cieles, li future apertet se blu
e lucentmen. Con ti fantasies in fine yo
indormit me e dormit sin trubles durant li
tot, bon nocte.



In li matine it esset soledí, e ancor jacente
in li lette yo sentit alquo simil al sapore de
un fructe, ti particulari, strangimen
mixtet, ma quam un tot tam deliciosi
sentiment de soledí just quam yo conosset
it desde mi epoca quam scolero. Li matine
de soledí esset un bon cose: dormir tard,
null scol, pensas pri un bon lunch, null
odore de professor e incre, e mult líber
témpor. To esset li chef-motive. Adjuntet
a to esset altri, plu foren e fad tones: ear al
eclesia o al soledí-scol, promenadas con li
familie, concernes pri li fin vestimentes.
Con to li pur, bon, deliciosi guste e aroma
devenit alquant distordet e decomposit –
just quam du bon ma diferent manjages
ingestet al sam témpor, púdding e succ
por exemple, conflictet con unaltru, o
quam li litt sucrages o pastetes queles on
obtenet in micri magasines quelcvez
portat con se un debil ma fatal subguste
de caseo o oleo. On manjat les, e ili esset
bon, ma ili ne esset plen e radiant e on
esset fortiar ignorar li parte
desavantageosi. Nu, talmen it esset por li
pluparte soledí, precipue quande yo devet
ear al eclesia o li soledí-scol, quel
felicimen ne esset sempre li casu. Con to li
líber die obtenet un subguste de
obligation e desinterest. E durant li
promenadas con li tot familie, queles
posset esser anc bon, alquo sovente
evenit, evenit argumentes con li sestras,
un ex ellas promenat tro rapid o tro lent,
resine glutinat sur su vestimentes; alqual
tip obstacul esset por li pluparte ta.



Nu, tal coses posset venir. Yo sentit me
bon. Desde yer un masse témpor hat
passat. Yo ne hat obliviat mi hontosi acte,
denov in li matine yo rememorat har fat
it, ma it evenit ante un tam long témpor
que su horrores hat foreat e devenit
ínrealitá. Yer yo hat expiat por mi pecca,
si solmen tra dolores de conscientie, e yo
hat suffret tra un tot mal, miserabil die.
Nu yo esset inclinat a credentie e
ínnocentie e subjectet solmen rarmen a
tal pensas. Li sentiment restat ancor ta
índismisset, yo audit un poc del ton de
menacie e ínhabilitá, just quam ti-ta litt
obligationes e trubles queles sonat junt in
ti soledís.



Al dejuné noi omnes esset alegri. A me
esset dat li selection inter eclesia e soledí-
scol. Yo preferet, quam sempre, li eclesia.
Ta on esset alminu lassat in pace e posset
lassar su pensas currer líbermen; anc li
alt, solemni spacie con li colorosi vitrage
esset sovente bell e venerabil, e quande on
regardat con demí-cludet ocules tra li
long nigratri ale contra li órgan, quelcvez
on videt marvelosi images; li turreant
pipes del órgan ex li tenebrositá sovente
similat un resplendent cité con un
centene de turres. Yo anc successat,
quande li eclesia ne esset tre plen, passar
li tot hor sin gena in li letura de un libre de
fabules.



Hodie yo prendet necos con me e ne
suciat, quam yo hat ja fat in li passate, pri
qualmen passar li ceremonie in li eclesia.
Ancor tam multcos sonat in mi interiore
de deman vésper, dante me bon e honest
intentiones e li disposition de tolerar it
amicalmen e complesentmen por Deo, li
genitores e li munde. Anc mi colere contra
Oskar Weber hat completmen evanescet.
Si il vell har venit, yo vell har tractat le in
li max bon maniere.



Li servicie comensat, yo cantat li verses
del cor junt con li altres. It esset li canzon
"Pastero de mi Agnes", queles noi hat
aprendet de memorie in li scol. A me
denov venit li pensa pri qualmen un
canzon un vez cantat, mem in li lent e
pesant maniere con quel on cantat in li
eclesia, possedet un completmen diferent
visage quam ti quel it possedet quande on
leet o recitat it. In li letura tal verses esset
totmen diferent coses, possedet un
significantie e esset constructet ex frases.
Ma un vez cantat it consistet solmen ex
paroles, li frases ne aparit, null
significantie esset ta, ma con to li paroles
ganiat alquicos: li singularimen cantat e
longmen tendet paroles obtenet un
strangimen fort, índependent vive, adver
sovente ili esset solmen singul síllabes,
con se self possedente null signification in
tot, ma queles devenit índependent e
prendet su propri form. In li verse "Hirte
deiner Schafe, der von keinem Schlafe
etwas wissen mag" (Pastero de mi agnes,
qui save necos pri dorme) por exemple
hodie in li canzones del eclesia it hat
perdit tot contextu e signification, on
pensat ni pri pasteros ni agnes, on pensat
pri necos in tot. Ma it esset in null
maniere enoyant. Individual paroles,
particularimen li "Schla-a-fe", devenit
tam strangimen plen e bell que on trovat
se completmen lullat ad-in it, e anc li
"mag" sonat secretiv e pesant, simil a
"Magen" (stomac) e obscur, emotionalmen
rich e demí-conosset coses queles on
possedet in su propri córpor. E li órgan
adjuntet a to! Poy venit li borgopastor e li
sermon, sempre íncredibilmen long, e li
strangi audition quel on fat, in quel on
sovente por un long témpor escutat
solmen li clochatri son del voce planeant,
poy quelcvez singulari paroles, puntat e
clar con lor significantie perceptet, queles
on efortiat sequer tam long quam it
continuat. Si yo solmen posset seder me
in li cor, vice in bass in li galerie junt con li
altri mannes. In li cor, in quel yo hat sedet
in concertes del eclesia, on esset sedent in
li profunditás de pesant e isolat stules,
chascun ex queles esset su propri edificie,
e in supra on videt un arc strangimen
charmant, diversi e rettatri, e in supra al
mur esset pictet li Sermon al Monte in
suavi colores, e li blu e rubi robe del
Salvator sur li pallid-blu ciel esset tam
tendri e invigorant a regardar.



Quelcvez li stul del eclesia crepitat; yo
sentit un profund aversion contra to nam
it esset covrit con un yelb, falb lacca, quel
sempre glutinat se al sedente. Quelcvez
un mosca burdoneat in supra e contra un
del fenestres, in li puntat arc de quel esset
pictet blu-rubi flores e verdi stelles. E li
sermon atinget su fine ante que yo
expectat it, e yo alongat me vers avan por
regardar li pastor desaparir tra su strett,
obscur scaliere. On cantat denov,
respirante plu facilmen e plu vocosimen,
stantat se e exfluit li eclesia; yo jettat li
billet de quin in li oferta-buxe, quel
emisset un stannic son quel sonat
povrimen ínapt al solemnitá del loc, e
lassat me intrar li riverette de homes vers
li porta e trovat me propulset ad-in li líber
spacie éxter li eclesia.



Nu venit li max bell témpor de soledí, a
saver li du hores inter eclesia e lunch.
Tande, li deventie ja acompleet, on trovat
in se pos li long sedentie li desire por
movement, ludes o promenadas, o por un
libre, e on esset completmen líber til midí,
quande on obtenet por li pluparte bon
coses. Content, yo vagat vers hem, plenat
con boncordiosi pensas e sentimentes. Li
munde esset in órdine, viver in it esset
bon. Placidmen yo trottat tra li hall e ad-
súper tra li scaliere.
In mi chambrette brilliat li sole. Yo
regardat mi címice-buxe, negliget yer,
trovat quelc nov cocones, dat frisc aqua al
plantes. Poy apertet se li porta.



Yo ne remarcat li apertion. Pos un minute
li silentie devenit ínusual; yo tornat me
por vider. Ta stat mi patre. Il esset pallid e
aspectet agonisat. Li salute restat glutinat
in mi gúttur. Yo videt: il savet! Il esset ta.
Li judicament comensat. Necos esset
ameliorat, necos expiat, necos obliviat! Li
sole pallidijat, e li marcit matine soledial
submerset se.



Tirat con fortie ex omni cieles, yo regardat
mi patre fixmen. Yo odiat le, pro quo il ne
venit yer? Nu yo esset nullmen preparat,
necos esset pret, mem ne remorse e
sentimentes de culpa. – E por quo il
besonat haver figues ta in supra in su
vestiere?



Il eat a mi librescaf, extendet su manu
detra li libres e tirat quelc figues ex ta. Poc
figues restat ta. Poy il regardat me, con
questiones mut e dolorosi. Yo ne posset
dir necos. Afliction e defiation strangulat
me.



"Quo it es alor?" ruptet ex me li paroles.



"Ex u have tu ti-ci figues?" il questionat,
con un controlat e quiet voce, quel yo
acrimen odiat.
Yo strax comensat parlar. Comensat
mentir. Yo narrat le que yo hat comprat li
figues che un sucragería, un tot guirlande
de ili. E ex u hat venit li moné? It venit de
un monete-buxe quel yo possedet
juntmen con un amico. In it noi hat
insertet poc a poc litt monetes queles noi
obtenet ci e ta. E apropó – vi li buxe. Yo
productet li buxe con li fensura a
monstrar le. Nu in it trovat se solmen un
billete de deci, nam just yer noi hat
comprat li figues.



Mi patre escutat, con un visage calm e
controlat quel yo in null maniere fidet.
"Quant custat li figues?" il questionat con
un voce quel esset tro quiet.



"Un mark e sixant."



"E u tu hat comprat les?"



"In li sucragería."



"Li quel?"



"Che Haager."
Evenit un pause. Yo tenet li monete-buxe
ancor in frigid fingres. Omnicos in me
esset frigid e gelat.



E nu il questionat, con un menacie in li
voce: "Es to ver?"



Yo parlat denov sin pause. Yes,
naturalmen it esset ver, e mi amico Weber
hat esset in li magasine, yo solmen
acompaniat le. Li moné por li pluparte
apartenet a il, a Weber, e li moné de me
esset un litt quantitá.



"Aporta tui chapel," dit mi patre, "noi va
ear junt til li sucragería Haager. Il va ya
saver ca it es ver."
Yo provat subrider. Nu li frigore atinget til
mi cordie e stomac. Yo eat in avan e
prendet mi blu chapel in li angul. Li patre
apertet li vitrin porta; anc il hat prendet
su chapel.



"Un moment ancor!" yo dit, "lass me exear
rapidmen un poc."



Il inclinat li cap. Yo eat al lavatoria, cludet
it, esset sol, e secur por ancor un moment.
Oh, si yo solmen esset ja mort!



Yo restat un minute, restat du. It ne
auxiliat. On ne morit. On devet resister.
Yo apertet li porta e venit. Noi descendet
li scaliere.



Just quande noi exeat tra li intrada, un
bon cose venit al mente, e yo dit
rapidmen: "Ma hodie es ya soledí, e che
Haager it es cludet."



To esset un esperantie, por du secondes.
Hasardalmen dit mi patre: "Alor noi ea a
su hem por vider le. Veni."



Noi vadet. Yo pussat mi chapel rect,
plazzat un manu in li tasca e provat ear
apu il, quam si necos special evenit.
Benque yo savet que omni gente regardat
me, que yo esset un criminard quem on
forductet, yo provat con un millene de
habilitás a ocultar it. Yo fortiat me
respirar simplicmen e ínnocentmen;
nequi besonat vider quam mult mi péctor
serrat. Yo penat monstrar un expression
sin suspection, e a ficter self-evidentie e
certitá. Yo levat un strumpette sin
besonar it, e subridet, durant que yo savet
que li subrise aspectet terribilmen stupid
e artificial. In mi interiore, in mi gúttur e
intrallia, sedet li diábol e asfixiat me. Noi
preterpassat li albergo, li ferre-forjero, li
cochero, li relvia-ponte. Yer vésper yo hat
rixat con Weber in ta loc. E li laceration al
ocul dolet me ancor! Mi Deo, mi Deo!



Sin volentie yo continuat marchar,
sentiente spasmas pro li efortie de
mantener mi positura. Préter li Graniere
del Áquiles, vers Stationstrade. Quam bon
e ínnocent ti-ci strade hat esset ancor yer!
Ne pensa! Continua! Continua! Noi esset
tre proxim al dom de Haager. In ti-ci par
minutes yo hat experit li scene in avan
quelc centenes de vezes, li scene quel
atendet me. Nu noi esset ta. Nu it venit.
Ma yo ne posset resister it. Yo restat ta
stant.



"Nu? Quo es?" questionat mi patre.



"Yo ne va intrar," yo dit quietmen.



Il regardat me in bass. Il ja savet it desde li
comense. Pro quo yo hat to omnicos ludet
e penat me tam mult? It significat ya
necos.



"Ha tu ne comprat li figues che Haager?" il
questionat.



Yo sucusset li cap.



"Ah, it es tal," il dit con semblant
calmesse. "Alor noi posse retornar a hem."



Il conduit se decentmen, e monstrat
compatientie vers me sur li strade avan li
gente. Ta trovat se un grand quantitá de
gente, e chascun moment on salutat le. Un
tal teatre! Quam stult, absurd tortura! Yo
ne posset esser mersiosi a le pro ti-ci
clementie.



Il savet ya omnicos! E il lassat me dansar,
lassat me performar mi drolleríes sin
utilitá, just quam on fat un captet mus
dansar in li metall-fil de un trappe ante
que on dronat it. Ah, si il hat solmen
desde li comense frappat me con un
baston sin omni questiones e
interrogationes, to vell har esset preferibil
a ti-ci quietesse e judicament con quel il
incirculat me in mi stult rete de menties e
lentmen sufocat me. In fine it esset fórsan
melior a haver un crud patre quam un tal
qui esset fin e rect. Quande tal crud patres
fat lor aparition in li histories e pamfletes
ili frappat lor infantes terribilmen in un
statu de colere o ebrietá, e tande il esset
ínjust, e benque li frappada dolet, on
posset totvez interiorimen levar li epoles
e despecter le. Tal coses ne evenit con mi
patre, il esset tro fin, tro ínpeccabil, il
nequande esset ínrect! Avan il on devenit
sempre micri e miserabil.



Con dentes serrat yo intrat li dom avan le
e denov ad-in li chambre. Il esset sempre
tam calm e frigid, o plutost il dat un tal
impression, nam in li realitá il esset, yo
sentit it clarmen, tre incolerat. Nu il
comensat parlar in su habitual maniere.



"Yo vole solmen saver a quel scope ti-ci
comedie mey servir? Ne posse tu dir me
to? Yo savet ya strax que tui tot pretti
historie esset un mentie. Alor pro quo li
arlequinade? Tu certmen ne seriosimen
considerat me tam stult a creder te dient
un tal cose?"



Yo serrat li dentes mem plu e glotit. Si il
vell solmen cessar! Quam si yo self vell
har savet pro quo yo fabricat ti-ci
historie! Quam si yo self vell har savet pro
quo yo ne confesset mi crímine e ne
posset demandar pardon! Quam si yo self
vell posser saver pro quo yo furtet ti
maledit figues! Hat yo volet it, hat yo fat it
con consideration e conossentie e ver
rasones? Alor esque yo ne regretat li acte?
Esque yo ne suffret plu mult sub li cose
quam il?
Il atendet e fat un tendet expression plen
de penosi patientie. Por li duration de un
moment li situation esset perfectmen clar
a me, in mi ínconscientie, ma tande yo ne
vell har posset expresser it in paroles
quam yo posse hodie. It esset talmen: yo
hat furtet, nam yo serchat consolation in
li chambre del patre e, con deception,
trovat it vacui. Yo ne volet furter. Ne
vidente le ta, yo volet solmen spionar un
poc, serchar tra su coses, audir su secretes
e aprender un poc pri le. Talmen it esset. E
ta jacet li figues, e yo furtet. E strax pos to
yo repentet, e suffret li tot die yer in
angustie e desesperantie, devet voler
morir, hat condamnat me, e poy adoptet
nov e bon intentiones. Támen hodie – yes,
hodie esset nu diferent. Yo hat li
penitentie e omni ti coses savurat, yo
esset nu plu sobri, e yo sentit un
ínexplicabil ma gigantic resistentie contra
li patre e contra omni li coses queles il
expectat e exiget de me.



Si yo vell har posset explicar it le talmen,
il vell har comprendet me. Ma li infantes,
egal quam superior ili posse esser al
adultes in astutie, sta sol e sin auxilie avan
li fate.



Rigid con defiation e severi grive, yo
restat silent, lassat le parlar
inteligenteríes e videt con suffrentie e un
strangi sentiment de schadenfreude
qualmen omnicos apejorat se plu e plu,
qualmen il suffret e esset deceptet,
qualmen il apellat in van in li nómine de
omni melior coses in me.
Quande il questionat: "Alor tu furtet li
figues?", yo posset solmen inclinar li cap.
Quande il volet saver ca yo sentit remorse,
yo ne posset far exear ex me plu quam un
debil inclination del cap. – Qualmen il, li
grand astut mann, posset far un tal
absurd question! Quam si it ne fat me
sentir remorse! Quam si il ne posset vider
quam mult li tot afere dolet me e tordet li
cordie! Quam si it vell har esset ancor
possibil a joyar me pri mi acte e li maledit
figues!



Fórsan por li unesim vez in mi puerin vive
yo perceptet mem presc til li sill del
perception e li conscient-devenientie,
qualmen sin nómine du parent,
mutualmen bon-inclinat mannes posset
miscomprender, tormentar e martirisar
unaltru, e qualmen li tot rasonament fa
necos plu quam versar venen in it,
adjunte solmen nov tormentes, crea
solmen nov angusties e erras. Qualmen
esset to possibil? Ma it esset possibil; it
evenit. It esset sin sense, it esset foll, valet
solmen li pena a rider e a desesperar - ma
it esset talmen.



Sat nu con ti-ci historie! It finit se con un
posmidí de soledí in quel yo esset serrat in
li mansarde. Un parte del terrore del
punition esset perdit tra circumstanties
queles in fact esset mi secretes. A saver, in
li obscur, ínusat mansarde stat un cheste
in li profund polve, demí plenat con old
libres inter queles alcunes in null maniere
esset scrit por infantes. Pussar un tegul
del tegment a un látere lassat li lúmine
intrar por li letura. In li vésper de ti-ta
trist soledí mi patre successat haver un
curt conversation con me just ante dormir
quel reconciliat nos. Quande yo jacet in li
lette yo sentit li certitá que il hat me
completmen pardonat - plu completmen
quam yo le.
